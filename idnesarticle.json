[
{"text": "\u201ePatn\u00e1ct stovek stoj\u00ed sto\u010den\u00ed \u010d\u00edsla na tachometru, za t\u0159i a p\u016fl tis\u00edce vyma\u017eu \u00fadaj o po\u010dtu ujet\u00fdch kilometr\u016f ze v\u0161ech pam\u011bt\u00ed auta. To u\u017e je slo\u017eit\u011bj\u0161\u00ed, ale nedohledateln\u00e9,\u201c popisuje t\u0159icetilet\u00fd Patrik z jiho\u010desk\u00e9ho P\u00edsku p\u0159i obhl\u00eddce dvan\u00e1ct let star\u00e9ho opela. Sto\u010dit kilometry nebude probl\u00e9m.\u00a0\u201eJ\u00e1 se ni\u010deho nedopou\u0161t\u00edm, j\u00e1 jen upravuju stav, abyste se jako \u0159idi\u010d d\u00edval na milej\u0161\u00ed \u010d\u00edsla. Trestn\u00e9ho \u010dinu se dopou\u0161t\u00edte a\u017e vy p\u0159i prodeji, kdy\u017e to zataj\u00edte,\u201c ucul\u00ed se. Sto\u010den\u00fdch vozidel je v \u010cesku zhruba \u010dty\u0159icet procent a test MF DNES ukazuje, \u017ee nechat si upravit tachometr je jednoduch\u00e9 \u2013 inzer\u00e1t\u016f na internetu jsou des\u00edtky.\u201eZna\u010dka auta? Rok v\u00fdroby? A je to automat, nebo m\u00e1 manu\u00e1ln\u00ed p\u0159evodovku?\u201c pt\u00e1 se do telefonu dal\u0161\u00ed \u201emechanik\u201c, Martin z Teplic. V\u00edc ho nezaj\u00edm\u00e1. Pak \u0159ekne, \u017ee se pod\u00edv\u00e1, jestli star\u00fd passat dok\u00e1\u017ee p\u0159eto\u010dit, a slibuje, \u017ee se za chv\u00edli ozve. Netrv\u00e1 to ani minutu a vol\u00e1 zp\u00e1tky.\u201eJo, jde to. A bude to st\u00e1t litr,\u201c \u0159\u00edk\u00e1. Sta\u010d\u00ed mu k tomu jen notebook, d\u00edlnu nepot\u0159ebuje a nab\u00edz\u00ed, \u017ee za z\u00e1kazn\u00edkem dojede kamkoli. Stav tachometru sta\u0159i\u010dk\u00e9ho passatu ho nezaj\u00edm\u00e1, ani to, o kolik ho chce z\u00e1kazn\u00edk p\u0159eto\u010dit a pro\u010d.O des\u00edtky tis\u00edc dr\u00e1\u017ePolicie St\u0159edo\u010desk\u00e9ho kraje ud\u011blala letos za prvn\u00ed polovinu roku zkou\u0161ku \u2013 prohl\u00e9dla tis\u00edcovku automobil\u016f s t\u00edm, \u017ee u \u010dty\u0159 set z nich bylo evidentn\u00ed, \u017ee s po\u010dtem ujet\u00fdch kilometr\u016f n\u011bkdo manipuloval. Rekordmanem bylo vozidlo, kter\u00e9 bylo sto\u010deno o neuv\u011b\u0159iteln\u00fdch 400 tis\u00edc kilometr\u016f.\u201eC\u00edlem akce nen\u00ed pouze odhalen\u00ed t\u00e9to neleg\u00e1ln\u00ed \u010dinnosti a zah\u00e1jen\u00ed trestn\u00edho st\u00edh\u00e1n\u00ed konkr\u00e9tn\u00edch osob, ale tak\u00e9 upozorn\u011bn\u00ed na tento probl\u00e9m a zlep\u0161en\u00ed pov\u011bdom\u00ed ob\u010dan\u016f, kte\u0159\u00ed do n\u00e1kupu vozidla investuj\u00ed nemal\u00e9 \u010d\u00e1stky,\u201c uvedl mluv\u010d\u00ed Krajsk\u00e9ho \u0159editelstv\u00ed policie St\u0159edo\u010desk\u00e9ho kraje Zden\u011bk Chalupa.Auto se sto\u010den\u00fdm tachometrem lze prodat o des\u00edtky tis\u00edc dr\u00e1\u017e. To je tak\u00e9 d\u016fvod, pro\u010d to lid\u00e9 d\u011blaj\u00ed.\u00a0Firmy nab\u00edzen\u00e9 slu\u017eby nijak nemaskuj\u00ed p\u0159es rozhodnut\u00ed Nejvy\u0161\u0161\u00edho soudu, \u017ee prodej auta s \u00famysln\u011b sn\u00ed\u017een\u00fdm po\u010dtem ujet\u00fdch kilometr\u016f je trestn\u00fd \u010din podvodu, nebo\u0165 prod\u00e1vaj\u00edc\u00ed kupce klame. Za to hroz\u00ed a\u017e p\u011bt let nebo a\u017e p\u016flmilionov\u00e1 pokuta.Firmy se ni\u010deho nedopou\u0161t\u011bj\u00edFirmy se \u201ejist\u00ed\u201c jednoduch\u00fdm upozorn\u011bn\u00edm \u2013 tachometry sto\u010d\u00ed jen lidem, kte\u0159\u00ed nemaj\u00ed v \u00famyslu vozidlo po \u00faprav\u011b prodat, a cht\u011bj\u00ed p\u00edsemn\u00fd souhlas. \u201eUpozor\u0148ujeme, \u017ee po\u010d\u00edtadlo kilometr\u016f nen\u00ed podle z\u00e1kona st\u00e1tem cejchovanou m\u00edrou, a proto je mo\u017en\u00e9 jeho hodnoty libovoln\u011b upravovat. Ve\u0161ker\u00e9 \u00fapravy tachometru prov\u00e1d\u00edme za \u00fa\u010delem opravy nebo v\u00fdm\u011bny tachometru (jednotky). Pokud provedete sn\u00ed\u017een\u00ed po\u010dtu najet\u00fdch kilometr\u016f vozidla, je va\u0161\u00ed povinnost\u00ed tuto skute\u010dnost nahl\u00e1sit p\u0159i jeho prodeji, jinak se m\u016f\u017eete dopustit trestn\u00e9ho \u010dinu podvodu,\u201c p\u00ed\u0161e nap\u0159\u00edklad na sv\u00fdch str\u00e1nk\u00e1ch firma Car diagnostik.Firmy maj\u00ed pravdu, kdy\u017e tvrd\u00ed, \u017ee se ni\u010deho nedopou\u0161t\u011bj\u00ed. \u201eSamotn\u00e9 st\u00e1\u010den\u00ed tachometru nen\u00ed z\u00e1konem podchyceno,\u201c potvrzuje mluv\u010d\u00ed \u010cesk\u00e9 obchodn\u00ed inspekce (\u010cOI) Ji\u0159\u00ed Fr\u00f6hlich. \u201ePodvodem je a\u017e prodej auta se zm\u011bn\u011bn\u00fdm stavem tachometru,\u201c dod\u00e1v\u00e1.Loni pracovn\u00edci \u010cOI p\u0159i kontroln\u00ed akci v autobazarech prov\u011b\u0159ili 27 aut, p\u0159eto\u010den\u00fd tachometr m\u011blo 9 z nich, p\u0159edloni to zjistili u 21 aut ze 40. \u0160lo t\u0159eba o \u0160kodu Octavii 1,9 TDI, kter\u00e1 m\u011bla v srpnu 2016 na palubce uvedeno 188 tis\u00edc ujet\u00fdch kilometr\u016f, p\u0159i oprav\u011b v \u00fanoru 2012 byl p\u0159itom stav 309 tis\u00edc.Pas pro autoPolitici te\u010f cht\u011bj\u00ed st\u00e1\u010den\u00ed tachometr\u016f zabr\u00e1nit t\u00edm, \u017ee cht\u011bj\u00ed, aby ka\u017ed\u00e9 vozidlo m\u011blo sv\u016fj Car-Pass. Pr\u016fkazku, do kter\u00e9 by se p\u0159i servisech a technick\u00fdch kontrol\u00e1ch po\u010det ujet\u00fdch kilometr\u016f povinn\u011b zapisoval. Stejn\u00fd syst\u00e9m funguje v Belgii.Ov\u011b\u0159en\u00ed stavu tachometruMinisterstvo dopravy na webu www.kontrolatachometru.cz zp\u0159\u00edstup\u0148uje datab\u00e1zi \u00fadaj\u016f o po\u010dtu najet\u00fdch kilometr\u016f z posledn\u00ed technick\u00e9 kontroly. K vyhled\u00e1n\u00ed je pot\u0159eba zn\u00e1t VIN vozu a \u010d\u00edslo protokolu technick\u00e9 prohl\u00eddky (oboj\u00ed je v technick\u00e9m pr\u016fkazu).Europoslanec Tom\u00e1\u0161 Zdechovsk\u00fd z KDU-\u010cSL spolu s m\u00edstop\u0159edsedou parlamentn\u00edho v\u00fdboru pro dopravu Ond\u0159ejem Polansk\u00fdm z Pir\u00e1t\u016f cht\u011bj\u00ed syst\u00e9m zav\u00e9st i u n\u00e1s. Podle \u0159editele tamn\u00ed neziskov\u00e9 organizace Car-Pass, kter\u00e1 syst\u00e9m provozuje, Michela Peelmana, m\u00e1 sto\u010den\u00fd tachometr v Belgii jen 0,2 procenta vozidel. Loni to bylo 1 557 automobil\u016f, p\u0159ed rokem 2004 pak mezi 50 a\u017e 100 tis\u00edci aut ro\u010dn\u011b.\u201eOsobn\u00ed auta v \u010cesku jsou v pr\u016fm\u011bru sto\u010den\u00e1 o 130 tis\u00edc kilometr\u016f, dod\u00e1vky pak o v\u00edce ne\u017e 200 tis\u00edc. Nejv\u011bt\u0161\u00ed probl\u00e9m je s auty z dovozu, proto je nutn\u00e1 spolupr\u00e1ce a vz\u00e1jemn\u00e1 v\u00fdm\u011bna dat mezi v\u0161emi st\u00e1ty,\u201c \u0159ekl Zdechovsk\u00fd.\u00a0Od \u0159\u00edjna tak\u00e9 bude d\u00edky nov\u00e9 legislativ\u011b mo\u017en\u00e9 ulo\u017eit za sto\u010den\u00ed tachometru pokutu a\u017e p\u016fl milionu korun jak fyzick\u00e9 osob\u011b, tak firm\u011b.Spole\u010dnost Cebia, kter\u00e1 prov\u011b\u0159uje historii vozidel, odhaduje, \u017ee na trhu je 42 procent vozidel, kter\u00e1 maj\u00ed jin\u00fd po\u010det ujet\u00fdch kilometr\u016f, ne\u017e kolik zobrazuje tachometr. \u201eVzhledem k zisk\u016fm, kter\u00e9 st\u00e1\u010den\u00ed tachometru nepoctiv\u00fdm prodejc\u016fm p\u0159in\u00e1\u0161\u00ed, nelze \u010dekat, \u017ee se p\u0159estanou s novou legislativou auta se sto\u010den\u00fdm tachometrem prod\u00e1vat,\u201c \u0159\u00edk\u00e1 \u0159editel spole\u010dnosti Cebia Martin Pajer a rovnou dod\u00e1v\u00e1, \u017ee m\u00e1 obavy, jak rychle se v \u010cesku poda\u0159\u00ed projekt pr\u016fkazem Car-Pass zav\u00e9st. \u201eVzhledem k rozd\u00edln\u00e9 legislativ\u011b v jednotliv\u00fdch evropsk\u00fdch zem\u00edch nebude realizace na mezin\u00e1rodn\u00ed \u00farovni v\u016fbec snadn\u00e1,\u201c dodal Pajer.Cebia u\u017e nyn\u00ed disponuje v\u00edce ne\u017e 100 miliony z\u00e1znam\u016f tachometr\u016f zhruba sedmi milion\u016f automobil\u016f ve sv\u00e9m programu a je ochotna v p\u0159\u00edpad\u011b spu\u0161t\u011bn\u00ed \u010desk\u00e9ho Car-Passu je do syst\u00e9mu p\u0159eklopit.Samoz\u0159ejm\u011b ani tato \u010d\u00edsla nejsou z\u00e1rukou, \u017ee u n\u011bkter\u00fdch aut v minulosti \u2013 hlavn\u011b po p\u0159evozu ze zahrani\u010d\u00ed \u2013 nedo\u0161lo ke sto\u010den\u00ed tachometru p\u0159ed prvn\u00ed registrac\u00ed v \u010cesku.Stotis\u00edcov\u00e1 pokutaV Belgii ro\u010dn\u011b do syst\u00e9mu p\u0159ibude okolo patn\u00e1cti milion\u016f z\u00e1pis\u016f, kter\u00e9 tam po\u0159izuj\u00ed \u00fa\u0159edn\u00edci odbor\u016f dopravy, technick\u00e9 kontroly i servisy. Car-Pass p\u0159itom obsahuje pouze v\u00fdrobn\u00ed \u010d\u00edslo vozu, takzvan\u00e9 VIN. Vystaven\u00ed certifik\u00e1tu o po\u010dtu ujet\u00fdch kilometr\u016f stoj\u00ed v Belgii 7,30 eura, tedy v p\u0159epo\u010dtu 190 korun.P\u0159edseda Sdru\u017een\u00ed na ochranu vlastn\u00edk\u016f automobil\u016f SOVA Zbyn\u011bk Vesel\u00fd ale u\u017e nyn\u00ed varuje, \u017ee prodejci star\u0161\u00edch voz\u016f vymysleli zp\u016fsob, jak i p\u0159es r\u016fzn\u00e9 z\u00e1znamy kilometr\u016f z minulosti tachometr sto\u010dit. Tvrd\u00ed, \u017ee st\u00e1\u010dej\u00ed kilometry ke stavu, kter\u00fd byl naposledy zaznamen\u00e1n zahrani\u010dn\u00ed \u010di tuzemskou stanic\u00ed technick\u00e9 kontroly, a tvrd\u00ed, \u017ee s autem prakticky nejezdili.Z\u00e1rove\u0148 se objevily v\u016fbec prvn\u00ed rozsudky soud\u016f, kter\u00e9 trestaj\u00ed za st\u00e1\u010den\u00ed tachometr\u016f. Kup\u0159\u00edkladu M\u011bstsk\u00fd soud v Brn\u011b potrestal soukromou firmu, \u017ee \u201eodmazala\u201c na tachometru \u0160kody Octavia \u2013 kterou prod\u00e1vala \u2013 minim\u00e1ln\u011b 59,5 tis\u00edce kilometr\u016f, aby auto m\u011blo najeto 135 tis\u00edc kilometr\u016f.\u00a0\u201eP\u0159i prodeji vozu za \u010d\u00e1stku 249 tis\u00edc korun s c\u00edlem dosa\u017een\u00ed neopr\u00e1vn\u011bn\u00e9ho prosp\u011bchu zp\u016fsobila po\u0161kozen\u00e9 \u0161kodu ve v\u00fd\u0161i nejm\u00e9n\u011b 58 tis\u00edc korun odpov\u00eddaj\u00edc\u00ed neopr\u00e1vn\u011bn\u011b nav\u00fd\u0161en\u00e9 hodnot\u011b vozidla,\u201c napsal do rozsudku soudce Ivo Zummer a ud\u011blil firm\u011b pokutu 116 tis\u00edc korun a povinnost kupuj\u00edc\u00ed zaplatit je\u0161t\u011b 58 tis\u00edc korun rozd\u00edlu.", "opener": "A\u017e \u010dty\u0159icet procent tachometr\u016f ojet\u00fdch voz\u016f v \u010cesku je sto\u010den\u00fdch. Report\u00e9\u0159i MF DNES si ov\u011b\u0159ili, jak je to snadn\u00e9. Za p\u00e1r minut a za p\u00e1r stovek. Na po\u010dk\u00e1n\u00ed, p\u0159es po\u010d\u00edta\u010d, bez demont\u00e1\u017ee tachometru.", "disc_nr": 346, "authors": "Auto\u0159i: V\u00e1clav Janou\u0161, Artur Janou\u0161ek", "images": [], "discussion_url": "https://zpravy.idnes.czhttps://www.idnes.cz/zpravy/domaci/stocena-auta-tachometr-pretoceny-ojeta-auta-podvod.A180920_094019_domaci_kuce/diskuse&razeni=time"}
]